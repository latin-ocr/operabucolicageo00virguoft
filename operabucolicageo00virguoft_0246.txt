216 P. VERGILI MARONIS

Cerberus haec ingens latratu regna trifauci
personat, adverso recubans inmanis in antro.
cui vates, horrere videns iam colla colubris,
melle soporatam et medicatis frugibus offam 420
obicit. ille fame rabida tria guttura pandens
corripit obiectam, atque inmania terga resolvit
fusus humi, totoque ingens extenditur antro.
occupat Aeneas aditum custode sepult0,
evaditque celer ripam inremeabilis undae.
continuo auditae voces, vagitus et ingens,
infantumque animae flentes in limine primo,
quos dulcis vitae exsortes et ab ubere raptos
abstulit atra dies et funere mersit acerbo,
hos iuxta falso damnati crimine mortiS. 430
nec vero hae sine sorte datae, sine iudice, sedes ;
quaesitor Minos urnam movet ; ille silentum
conciliumque vocat vitasque et crimina discit.
proxima deinde tenent maesti loca, qui sibi letum
insontes peperere manu, lucemque perosi
proiecere animas. quarn vellent aethere 1n alto
nunc et pauperiem et duros perferre labores!
fas obstat, tristique palus inamabilis unda
adligat, et noviens Styx interfusa coercet.

nec procul hinc partem fusi monstrantur in

omnem 440
Lugentes Campi 3 sic illos nomine dicunt.
hic, quos durus amor crudeli tabe peredit,
secreti celant calles et myrtea circum
silva tegit: curae non ipsa in morte relinquunt.
his Phaedram Procrimque locis ‚maestamque Eriphylen,
crudelis nati monstrantem vulnera, cernit,
Euadnenque, et Pasiphaen, his Laodamia
it comes, et iuvenis quondam, nunc femina, Caeneus,
rursus et in veterem fato revoluta figuram.
inter quas Phoenissa recens a vulnere Dido 450
errabat silva in magna : quam Troius heros,
438 fata obstant. tristis undae.

