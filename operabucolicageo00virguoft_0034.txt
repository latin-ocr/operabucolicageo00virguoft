Ρ. VERGILI MARONIS

me tamen urit amor : quis enim modus adsit amori ?
a Corydon, Corydon, quae te dementia cepit?
semiputata tibi frondosa vitis in ulmo est. 70
quin tu aliquid saltem potius, quorum indiget usus,
viminibus mollique paras detexere iunco?

invenies alium, si te hic fastidit, Alexim?

ECLOGA III

PALAEMON

MENALcAs. DAMOETAS. PALAEMON.

M. D1c mihi, Damoeta, cuium pecus? an Meliboei?
D. non, verum Aegonis ; nuper mihi tradidit Aegon.
M. infelix o semper oves pecus ! ipse Neaeram
dum fovet ac ne me sibi praeferat illa veretur,
hic alienus oves custos bis mulget in hora,
et sucus pecori et lac subducitur agnis.
D. parcius ista viris tamen obicienda memento.
novimus, et qui te, transversa tuentibus hircis,
et quo—sed faciles Nymphae risere—sacello.
M. tum, cred0, curn me arbustum videre Miconis ιο
atque mala vites incidere falce novellas.
D. aut hic ad veteres fagos cum Daphnidis arcum
fregisti et calamos ε quae tu, perverse Menalca,
et curn vidisti puero donata, dolebas,
et si non aliqua nocuisseS, mortuus esses.
M. quid domini faciant, audent cum talia fures?
non ego te vidi Damonis, pessime, caprum
excipere insidiis, multum latrante Lycisca?
et cum clamarem ‘quo nunc se proripit ille ?
Tityre, coge pecus ! ' tu post carecta latebas. 20
D. an mihi cantando victus non redderet ille
quem mea carminibus meruisset fistula caprum?

 

——.-.—.——-.-——————-———.—

